---
layout: post
title: گزارش جلسه‌ی اول گروه LET
---

اولین جلسه از سلسله جلسات گروه LET روز سه شنبه ۱۱ آبان ۱۳۹۵ با حضور تعداد قابل توجهی از دانشجویان بخش کامپیوتر دانشگاه شیراز از ورودی های مختلف با دو عنوان «بات تلگرام با پایتون» و «۸ نکته برای داشتن یک ارائه فوق‌العاده» و بحث آزاد با موضوع باورهای درست و غلط پیرامون نرم‌افزار آزاد برگزار شد. 

![First Session Poster]({{ site.url }}/public/img/poster-session-1.jpg)

در ابتدای جلسه محمد شیراوند در ۱۰ دقیقه در مورد اهداف و اهمیت گروه برای حاضرین صحبت کرد. او در صحبت‌های خود با اشاره به مثال‌های جهانی، جامعه محور بودن و آزادی دانش را از راه‌هایی به سمت موفقیت و پیشرفت خواند و از حاضرین جلسه خواست که با حضور داوطلبانه در فعالیت‌های مختلف نقشی در مسیر پیشرفت ادا کنند. او اشاره کرد که دلیل موفقیت یک جامعه فعال، انجام کارهای داوطلبانه است زیرا که اجباری در آن نیست و شخص بنا بر علاقه و دغدغه‌های اصلی خود به آن فعالیت میپردازد و در نتیجه بهترین نتیجه ممکن را رقم میزند. محمد در انتهای صحبت‌هایش ویدئویی از یک گروه ارکستر موسیقی کلاسیک پخش کرد که در فضایی باز و کاملاً عمومی سمفونی ۹ بتهون را با لباس‌های عامیانه و معمولی بین مردم اجرا کردند. نکته قابل توجه این کلیپ اضافه شدن اعضای مختلف گروه ارکستر درطول زمان اجرا و در نتیجه نشان دادن تأثیر مثبت کار گروهی و جامعه محور و علاوه بر آن نشان دهنده وجهه مثبت کار داوطلبانه بود.

[فایل ارایه](https://github.com/shiravand/presentations/tree/master/let)  
[لینک ویدیو پخش شده در جلسه](https://mega.nz/#!FVhlBADR!U5pZSEGu5XNHzzBLs1E4EZOJMXtk8e46DC_YykVgAx8)

بعد از صحبت‌های اولیه، حبیب کاظمی ارائه خود را با عنوان «بات تلگرام با پایتون» آغاز کرد. در ابتدا او با نشان دادن چند اسلاید توضیحاتی پیرامون بات، بات تلگرام و تفاوت آن با اشخاص حقیقی در تلگرام داد. در ادامه اسلاید ها او اشاره کرد که یک بات تلگرام بر اساس HTTP/API با سرور تلگرام ارتباط برقرار می‌کند و توضیح داد کتابخوانه‌های زیادی برای زبان‌های مختلف برنامه نویسی برای برقراری این ارتباط نوشته شده است و python-telegram-bot را به عنوان یکی از بهترین library های موجود بر اساس نظرات توسعه دهندگان در اینترنت و جهان برای زبان برنامه نویسی پایتون معرفی کرد. او همچنین PiP را برای نصب کتابخوانه‌ها و Package های مختلف معرفی کرد. در ادامه ارائه حبیب قدم به قدم یک بات تلگرام را با توضیح دادن کد نوشت و آن را اجرا کرد تا حاضرین دقیقاً عمل‌کرد کد را ببینند. در نهایت یک بات تلگرام نوشته شد که از کاربر اسم یک آهنگ را می‌گیرد و با نشان دادن لیستی از نتیجه‌های جست‌وجوی گوگل، متن یا لیریک آهنگ مورد نظر کاربر را نشان می‌دهد. کد و PDF این ارائه در Github منتشر و لینک آن در ادامه آمده است.

[اسلاید‌ها و کد بات](https://github.com/kazemihabib/let_group_bot_code_representation)

بعد از پرسش و پاسخ در مورد ارائه اول، علی یزدان‌پناه ارائه خود را با عنوان «۸ نکته برای داشتن یک ارائه فوق‌العاده شروع کرد. به دلیل مشکل اینترنت دانشگاه وقفه‌های چند ثانیه‌ای در ارائه بوجود آمد که تأثیر زیادی روی ارائه نداشت. صحبت‌های علی یزدان‌پناه پویا و روان و به همراه طنز بود. در این ارائه فونت Helvetica به عنوان یک فونت موفق و مؤثر در ارائه‌ها معرفی شد. در پایان علی برنامه ادیت پرزنت خودش را SlideDogs معرفی کرد و با تشویق حاضرین به کارش پایان داد. اسلاید‌ها و فونت Helvetica و کتاب slideology که منبع این ارائه بود در گروه به اشتراک گذاشته شد و لینک آن در ادامه این گزارش آمده است.

[فایل ارایه - کتاب معرفی‌شده - فونت‌های مناسب برای اسلاید](https://mega.nz/#!RZJgWCrS!k_SC8oZ7avQvcaZv9SpboECjHD7I9WVKxf7ma_pJ8yw)

بعد از دو ارائه فرزین محمدی و محمد شیراوند بحث آزادی را با موضوع «باورهای درست و غلط پیرامون نرم‌افزار آزاد» شروع کردند. ابتدا از حاضرین جلسه سؤال پرسیده شد که «وقتی اسم نرم‌افزار آزاد به گوشتان می‌خورد چه فکری می‌کنید؟» تعدادی از ورودی‌های ۹۵ دانشکده هیچ آشنایی با نرم‌افزار آزاد نداشتند ولی تعدادی از ورودی‌های ۹۳ شروع به بحث و چالش‌های مختلف نرم‌افزار آزاد را بررسی کردند. در میان حرف‌ها بحث به سمت لینوکس و ویندوز کشیده شد و صحبت‌هایی در مورد تفاوت‌های این دو سیستم عامل به عمل آمد. در این میان توضیحاتی هم در مورد نرم‌افزار آزاد به افرادی در جلسه که هیچ دیدی نسبت به نرم‌افزار آزاد نداشتند داده شد.
 
جلسه اول گروه LET روز سه شنبه ۱۱ آبان ساعت ۵ونیم به پایان رسید.

[عکس‌های جلسه اول](http://jmp.sh/b/Wp3ORU1IkyWF8EJOjgLA)
